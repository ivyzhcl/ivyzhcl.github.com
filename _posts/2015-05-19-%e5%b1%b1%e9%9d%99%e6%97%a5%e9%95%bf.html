---
layout: post
status: publish
published: true
title: 山静日长
author:
  display_name: 城主朱雀
  login: ivyadmin
  email: ivy.nju@hotmail.com
  url: ''
author_login: ivyadmin
author_email: ivy.nju@hotmail.com
wordpress_id: 742
wordpress_url: http://sifangcheng.com/?p=742
date: '2015-05-19 05:14:00 +0800'
date_gmt: '2015-05-19 05:14:00 +0800'
categories:
- 经典
tags: []
comments: []
---
<p>文/罗大经<br />
    唐子西诗云：“山静似太古，日长如小年。”余家深山之中，每春夏之交，苍藓盈阶，落花满径，门无剥啄，松影参差，禽声上下。午睡初足，旋汲山泉，拾松枝，煮苦茗啜之。随意读《周易》、《国风》、《左氏传》、《离骚》、《太史公书》及陶杜诗、韩苏文数篇。从容步山径，抚松竹，与麛犊共偃息于长林丰草间。</p>
<p>    坐弄流泉，漱齿濯足。既归竹窗下，则山妻稚子，作笋蕨，供麦饭，欣然一饱。弄笔窗间，随大小作数十字，展所藏法帖、墨迹、画卷纵观之。兴到则吟小诗，或草《玉露》一两段。再烹苦茗一杯，③出步溪边，邂逅园翁溪友，问桑麻，说粳稻，量晴校雨，探节数时，相与剧谈一饷。归而倚杖柴门之下，则夕阳在山，紫绿万状，变幻顷刻，恍可人目。牛背笛声，两两来归，而月印前溪矣。味子西此句，可谓妙绝。然此句妙矣，识其妙者盖少。彼牵黄臂苍，驰猎于声利之场者，但见衮衮马头尘，匆匆驹隙影耳，乌知此句之妙哉！人能真知此妙，则东坡所谓“无事此静坐，一日是两日，若活七十年，便是百四十”，所得不已多乎！ </p>
<p>（选自《鹤林玉露》，（宋）罗大经撰，王瑞来点校，中华书局，1983年8月第1版，第304页） </p>
